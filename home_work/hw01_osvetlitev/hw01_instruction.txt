Vzdolž ravne ulice dolžine M metrov je nameščenih N uličnih luči. Nekatere luči so se v preteklosti pokvarile in so jih morali zamenjati. Zato luči niso enakomerno razporejene in nimajo enake moči osvetlitve. Luči so oštevilčene s celimi števili od 1 do N in za i-to luč poznamo njeno lokacijo xi (razdalja v nekih dolžinskih enotah od začetka ulice) in razdaljo di (v istih enotah), ki jo ta luč osvetljuje na vsako stran. Luč i torej osvetljuje interval [xi−di,xi+di]. Lahko se zgodi, da je več luči nameščenih na istem mestu. Napišite program, ki bo iz podatkov o ulici in lučeh na njej izračunal, koliko dolžinskih enot ulice je neosvetljene.

Omejitve podatkov:
1≤M≤10^9 (pri merjenju smo lahko zelo natančni in uporabljamo res majhne dolžinske enote)
0≤N≤10000 (luči je lahko kar precej)
0≤xi≤M (luči bodo locirane nekje vzdolž ulice)
0≤di≤10^9 (moč luči je lahko tudi zelo velika)

Vhodni in izhodni podatki:
V prvi vrstici je podana dolžina ulice M, v drugi vrstici pa število luči N. Sledi N vrstic, kjer i-ta vrstica opisuje i-to luč z njeno lokacijo xi in močjo di. Izpišite eno samo vrstico s skupno dolžino neosvetljene ulice.

Primer vhoda:
30
7
10 2
23 2
14 1
4 1
14 4
11 5
1 2

Pravilen izhod:
9

Namigi za prvič:
Bodite natančni pri posebnih primerih, npr. ko sveti luč čez rob ulice, ali pri di=0
(pokvarjena luč), ali N=0 (ulica brez luči). Ocenite in tudi preverite učinkovitost svoje rešitve pri največji velikosti vhodnih podatkov, da ne bo presenečenj pri ocenjevanju.
